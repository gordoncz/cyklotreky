[
    "Ať jedete kamkoli, vždy je to proti větru.",
    "Mapa se nikdy neshoduje s realitou.",
    "Nikdy si nezapomenete pumpičku doma. Až na ten den, kdy píchnete sami, uprostřed ničeho.",
    "Ten největší déšť a bahno vás potká, jakmile vyjedete na krásně umytém kole, na jehož očistě jste si dali opravdu záležet.",
    "Vaše vysněné cyklistické oblečení nebo obutí je dostupné ve všech velikostech. Kromě té vaší.",
    "Baterie v blikačkách se vám vybijí těsně po setmění.",
    "Když potřebujete povolit matici, vyžaduje přesně tu velikost klíče, kterou v nářadí nemáte.",
    "Slevová akce na cyklistické vybavení začne den poté, co jste si ho koupili.",
    "Pravděpodobnost defektu se zvyšuje přímo úměrně se vzdáleností od nejbližší civilizace.",
    "Brzdy vám selžou právě ve chvíli, kdy jedete dolů z prudkého kopce.",
    "Pokud si s sebou na vyjížďku nevezmete nic na jídlo a na pití a spolehnete se na občerstvení v jediné hospodě na trase, bude mít zrovna ten den zavřeno.",
    "Jakmile můžete na trase někde odbočit špatně, stane se vám to na nejméně vhodném místě.",
    "Potřebujete-li použít mapu přes mobilní telefon, zjistíte, že nemáte mobilní signál potřebný k jejímu zobrazení. Máte-li mapy v mobilu k dispozici offline, určitě nemáte staženou oblast, ve které se zrovna nacházíte. Když máte stažené všechny potřebné mapy, tak zjistíte až v terénu, že poslední automatická aktualizace aplikace všechny tyto offline mapy učinila nefunkčními.",
    "Nové cyklostezky vybudované z dotačních fondů končí zásadně v polích uprostřed ničeho.",
    "Na městských cyklostezkách potkáte více inline bruslařů a maminek s kočárky než cyklistů."
]